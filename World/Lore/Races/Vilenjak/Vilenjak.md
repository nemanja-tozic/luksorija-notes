# Nastanak vilenjačke rase i “sudbina”

Vilenjaci tada bejahu najfinije delo Sila. Trunka Sunčeve svetlosti, graciozno plesanje lista na vetru i koren najvećeg drveta **Planete**. Vilenjaci udahnuše Život i hodaše zemljom. Vrlo brzo dve želje se pojaviše – jedni vilenjaci stremiše ka kulama, ka estetici, ali i želji za znanjem i rešavanjem Misterija – i oni se nazvaše [[Visokorodni Vilenjak|Visokorodni vilenjaci]]. U drugim vilenjacima Koren drveta beše jači i oni se okrenuše šumama i prirodi, ka životu u skladu sa **Prirodom**. To bejahu [[Šumski Vilenjak|Šumski vilenjaci]].

I jedni i drugi su imali, između ostalog, jednu bitnu tajnu koju su delili – takozvanu "*Sudbinu*". To potvrdiše vizije i [[Visokorodni Vilenjak|visokordnih]] i [[Šumski Vilenjak|šumskih]] proroka i mistika.

Sudbina govori o 5 izdanaka vilenjačke vrste. Na više načina, u više oblika, na različite načine... Ali uvek se *Sudbina* svodila na 5 vilenjačkih rasa. I jedni i drugi su bili zaintrigirani i tražiše svuda svoje rođake. Međutim svi pokušaji bejahu neuspešni.

# U susret Kataklizmi

U vizijama pominjaše se Uspavani, često su zapisi Mistika govorili o "smrti da bi nastao život", o ljubavi i slobodi, o mržnji i zagrljaju tame. Ali sve ovo bejaše kriptično i vilenjaci se suočiše sa neuspehom.

Žeđ za znanjem, za proučavanje arkane i teorijama ravni, [[Visokorodni Vilenjak|visokorodne vilenjake]] vremenom primače [[Zmajrođeni|zmajrođenima]] i [[Kiklop|kiklopima]], i udaljiše od svoje braće, [[Šumski Vilenjak|šumskih vilenjaka]]. Poštovanje je ostalo ali bliskost se izgubila.

A onda usledi katastrofa. [[Visokorodni Vilenjak|Visokorodni vilenjaci]], [[Kiklop|kiklopi]] i [[Zmajrođeni|zmajrođeni]] preceniše svoje mogućnosti i "igranje" sa antimaterijom, sa samouverenim ispitivanjem ravni, te rizikovaše uništenje same **Planete**! Urušavanje proguta [[Kiklop|kiklopske]] hramove, veličanstvene gradove [[Visokorodni Vilenjak|visokorodnih vilenjaka]], mnoga ispitavilišta [[Zmajrođeni|zmajrođenih]].

I da ne beše sveotaca [[Grifon|Grifona]] i [[Zmaj|Zmaja]], Svet bi se urušio.

# “Buđenje” vodenih vilenjaka

Gde bejaše kopno sada je more. Otvoriše se plave dubine i iskra Sećanja se javi [[Grifon|Sveocu Grifonu]]. U dobu stvaranja rasa, nepregledno more mu je skretalo pažnju i pored morskih nemani falio mu je deo te slagalice. U zanosu uze *Srž* oblutka, vodenu algu i *Snagu* morskog talasa. Slika kopnenih vilenjaka mu je i dalje gorela u umu i on iskoristi taj "kalup" te isklesa od materijala jos jednu venjačku rasu.

Ali... [[Grifon|Sveotac Grifon]] se pridruži [[Zmaj|Sveocu Zmaju]] u kreaciji drugih rasa i on previde ono najbitnije – da utisne Iskru *Života* u te vodene vilenjake. Prazne ljušture potonuše duboko na dno i delovalo je da će tu ostati zaboravljene.

Nastupi Kataklizma…

U treptaju oka, mnogi vilenjački životi se ugasiše sa cepanjem zemlje, ali im [[Grifon|Sveotac Grifon]] uz pomoć [[Zmaj|Sveoca Zmaja]] ugrabi životne esencije i prosledi u ljušture uspavanih vilenjaka.

Udahnuvši po prvi put, shvatiše da su već pripremljeni za život pod vodom – škrge, opne između prstiju, ali opet bejahu vilenjaci. Možda im je trebalo malo duže da se “probude” ali krasile su ih sve odlike koje krase vilenjake. I još više… Treća vilenjačka rasa - [[Vodeni Vilenjak|Vodeni vilenjaci]].

No, za njihovo “buđenje” i postojanje, njihovi kopneni rođaci čuće tek nekoliko vekova posle [[Istorija Planete#Božanska intervencija|Božanske Intervencije]]. A tada već postojaše podvodna vilenjačka kraljevstva.

# Vreme mržnje i preobražaj mračnih vilenjaka

Ali ono što oblikova i udahnu život trećoj vilenjačkoj niti i to nedugo posle katastrofičnih dešavanja bejaše najveća sramota vilenjaka koju su sakrili duboko, te tek nekolicina drevnih vilenjaka zna za to.

Gordost, samoživost, ali pre svega neuspeh i stravične posledice kod nekih vilenjaka pretvoriše se u ključajući bes – bes prema drugim rasama koje nisu dale dovoljan doprinos, nisu pokazale želju za uspehom i TO je razlog ove katastrofe. A posebno mržnju prema svojim rođacima, [[Šumski Vilenjak|šumskim vilenjacima]].

U jednom od drevnih spisa, za koje retko ko zna, a velike su šanse da više ni ne postoji, stoji opis nepoznatog vilenjaka:

>[!cite] Drevni spis
>"Taj Preobražaj je prirodna abominacija i ne može se opisati rečima. I sada, dok pišem, suze mi idu, a tuga za sunarodnikom, za bratom, je prevelika... Taj krik besa i mržnje i dalje odzvanja... Razgoračene oči i zverski razjapljena usta. A onda svaka vlas kose postade bela kao sneg! Zenice postadoše crvene, a kožu, kao neki virus, zahvati crna boja. Ne beše jedini. A onda nestadoše u utrobu zemlje."

[[Mračni Vilenjak|Mračni vilenjaci]], kako ih nazvaše, ostaviše za sobom pokolj onih najbližih u tom momentu. Bilo je nešto zverski u njima, nekog haosa u tim pogledima. I ono najstrašnije – povećanog stepena zadovoljstva sa svakim sledećim ubistvom.

No, ove činjenice nisu pisano zabeležene ni na jednom mestu. Bol i sramota su i dalje pekle. Vekovi su prolazili, a stanovnici [[Luksorija|Luksorije]] ostadoše u neznanju postojanja [[Mračni Vilenjak|mračne vilenjačke rase]].

"Sudbina" je bila nemilosrdna. Sada su mnoga predskazanja bila ispunjena i brojne misterije otkrivene. Međutim, to bejaše 4 latice istog cveta. I *Uspavani* se probudiše, a katastrofa u mržnji i besu stvori još jednu vilenjačku rasu.

# Nastanak mesečevih vilenjaka

Ljubav i sloboda. Balans u Svetu mora postojati. Vilenjaci preživeše veliko stradanje. Jedan deo se izgubi u Podmračju dok se za [[Vodeni Vilenjak|Vodene]] rođake saznalo mnogo vekova kasnije. I posle toga, 1000 godina nakon [[Istorija Planete#Božanska intervencija|Božanske Intervencije]], na nebu zasja bratska ljubav gde se poklopiše dva meseca, [[Grif]] i [[Drogo]], te mesečevi zraci prođoše kroz Tamu noći, kroz granje velikih krošnji, zahvatiše struje Svetskih mora, dodirnuše korice *Mudrosti* i *Znanja* i prepustiše se slobodnom Vetru koji divlje jurnu prostranstvima rastrkavajući se u nebrojano pravaca.

Na Luksoriju zakoračiše [[Mesečevi Vilenjak|Mesečevi vilenjaci]].

I "Sudbina" načini svoj pun krug. Svi delovi slagalice bejahu tu i slagalica pokaza pet vilenjačkih rasa. Kao pet Zvezda oko Mistrine kapije. A neka nova "Sudbina" će tek dodirnuti odabrane vilenjačke umove.
